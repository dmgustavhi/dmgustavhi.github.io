Kanikau aloha malalo nei no ke kamamalu
1. Kanikau la he aloha
Nou no e Kamamalu,
Ua haalele mai oe,
I ka pili a ke aloha,
Ua hala e aku ia,
I ka hora o ka pilikia,
Ma ka lewa o ka moana,
He u, la he aloha,
2. Ua pau kou holo ana,
Ma na kai ewalu,
E alo ai i ka ino,
I ka ua me ka makani,
Anu hoi me ke koekoe,
Hekili me ka uila,
Na mea e make ai,
He u, la he aloha,
3. Kanikau la he aloha,
Nou no e Kamamalu,
Haalele mai nei oe,
I ka pili a kakou,
Ua pau kou ike ana,
I ka hono o na moku,
Na lae makawalu hoi,
E alo ana i ke kai,
4. He ue helu mai Manuokawai,
Aloha ino no kuu hoa pili,
Kuu hoa alo o ke anu,
Mea ole ia kaua,
Na ino o ka moana,
Na ale o Pailolo,
Hau anu o Kaala,
He u, la he aloha,
5. Ua pau kou pili ana, 
I ke awa o Honolulu,
I ka lai e Mamala,
Malama ia ke aloha,
I ka poli o ka ipo ahi,
Ka mea aloha ua lilo,
Pua lose no Hawaii,
He u, la he aloha,
Mau ia wahi aloha.
W.P.Z. Wailea.
Hilo, Hawaii, 23 Aperila, 1847.



