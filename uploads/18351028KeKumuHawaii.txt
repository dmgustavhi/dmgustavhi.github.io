 HE KANIKAU NO KAAHUMANU.

Mihalanaau i kuakahiki ka newa'na,

Ke kaha'na ka leina aku nei liuliu,

Liua paia aku nei i kunolia,

I analipo i analio.

Lilo aku la i ka paiakuakane,

I ke ala muku maawe ula Kanaloa,

Keehi kulani aku la ka hele ana,

Ke'lii i kuluhiolani aui newa aku nei,

I lele aku na i ko kohi ana o ka pawa,

I ke anohia kohikohi an'o ka po,

Ka lilo ane', ia;

iala, o---i---e.

Oia hoi, he uwe, he aloha ia oe, a---

A aloha liua lio paiauma ka manawa,

Pakoni hui ke aloha loku i ke ake,

Wehe wahi ka pilipaa o ka houpo,

Naha ka paa, ka pea kua o ke kanaka,

Helelei, hiolo ka pua o ka waimaka,

Lele leio, he loko i ka mihi,

Mihi a ke alohi o kuu haku maoli,

A kaawale okoa ia'loha ana,

Aloha aku o ke aloha hoahanau,

Aole he hoahanau ponoi no'u,

He hanauna ku okoa ilo'ika Haku,

I haupuia e ka Uhane Hemolele,

E ka Makua hookahi o makou,

I pilikana ilaila e wena aku ai,

Ilina inoa kaiakwahine no'u,

Auwe no hoi kuu kaikuwahine,

Kuu hoa hooikaika'ka luhi leo e, ia,

iala, o---i---e.

Oia no o oe ke aloha, ka u'aloko a,

A, aloha oe ka hakukau o ka manao,

Ke kookoo'ka leo e ili aku ai,

E imi pu ai o ka waiwai ka pono, e ia,

iala, o---i---e.

O ka wahine alo ua wahila o Kona,

Nihi makani alo ua, kukalahale,

Noho anea kula wela la o Pahua,

Wahine holo ua hoao auanu e, ia,

Holo a nele i ka pono, ua paoa,

Ua hihi aku hihi mai, ke aloha ole,

Aole pono, he enemi noho pu e, ia.

Aha, aia'ku la i he lani,

Ka Uhane a ke kino wailua,

Oiwi haona hiona e,

Hailiaka, kino ano lani,

Hea anei'o ka lani ma,

Ke luana wale la i ka lani,

Ua luakaha ka noho ana,

Ke halelu ia la ilaila,

Iloko o ka paredaiso nani,

I ke ao mau loa o ka Haku e, ia.

O ko lakou mau Haku no ia.

O ka Haku mau no ia, oia no,

O ka manao ia loko e ake nei,

E ake aku nei e, e.

LAHAINALUNA, MEI 22, 1834.

DAVIDA MALO.
