Kahi Mele
Niumalu, Kauai, Mei 3, 1849
He Kanikau aloha na kekahi keiki kula i hala na makahiki 15: 
E Koiia ana e ka lunaauhau e hele i ka poalua, kanikau ihola oia i ka naauao penei.
He u, he manaolana a me ke aloha ia oe e ka naauao,
Ka pua Lose o ko Hawaii nei paeaina,
Ka pahu kani e ne ana i na moku,
Aloha kahi a kaua e hele ai,
Aloha ke kula o Hanamaulu a me ke one o Alio,
Aloha ka wai au o Wailua a me ke kalukalu o Kapaa,
Aloha Kalalea i ka makani a me ke ao poonui o Anahola,
Aloha na pali o Koolau a me ka ua nui o Hanalei,
Aloha o Waioli i ke koekoe a me ka limu ka kanaka o Manuakepa i ke one o Mahamoku.
Aloha ka ulu hala au o Naue i ke kai a me Haena i ka lae o ka ia,
Aloha ke ahi lele o Kamaile a me ka auhulaana o Milolii,
Aloha ka Pahapaha o Polihale a me ke one kani o Nohili
Aloha Mana i ka ai uahi ole a me ke kaha i ka ulu niu,
Aloha Waimea i ka lai o Kona a me Hanapepe i ka paio a ka ino,
Aloha Koloa i ka wiliko i ka hooke a na haole,
Aloha ka wai ono o KEmamo a me ka opae mahiki o Niumalu,
Aloha Nawiliwili i ka ulumano a me ka hauola o Kalapaki,
Mai Kalahaki a Niumalu kahi a kaua e holoholo ai,
Aloha ka pali o Kuleia o Kalnipuu au ana i ke kai,
Kipuni Haupu paa i ka ua noe,
He hee na mauna hoolele i na kai;
Kupikio ka moana aleale i ka makani,
Kiikii ka opua hoonahanaha i ka lewa;
Kuaua kahi ke aloha opeope i kuu manao,
E ka naauao, e aloha oe,
Kuu hoa hele o kahi mehameha, hoa kuka o ke kuluaumoe,
Kuu makamaka o kahi makamaka ole,
Kapale kaua imua o na lii,
Ka  pua mae ole i ke awakea,
Ka opiuma e eha nei o kuu naau
Ka lei hulu puehu ole i ka makani,
Ke kapa daimana alohi i kuu maka,
Ka poli ala pumehana i ke aloha,
Akahi la a ke aloha i pepehi ai,
Ua eha ka iwi, ua pahole i ka nahele:
Pepe ka manao a puiwa i ke aloha,
E ka naauao e hoi mai kaua he ino ae keia,
G.S. Naoka. 
