He Kanikau Aloha no E.H. Rogers.
Aloha nui oe E.H. Lokeke, 
Ka mea i hele aku la i kahi ike ole ia,
Ike aku la oe ia Paredaiso,
A me ko laila puali alii,
He u, a he aloha ia oe,
Ka pua rose maikai,
I ulu maikai ma na kihapai,
Ua ahai iaʻku la oe,
E ke aumiki a me ke auka,
Pae aku la oe i ka Pua,
Ahu iho la ka hoka ia makou,
A Kohala, hoi ka hana i ka poli o ka makua,
Hookahi waiwai o ke aloha.
Aloha mauna Kaala, i ka paina e ka makani,
A me Nuuanu i kaua kualau,
Aloha Makapuu i ke kaha ai ole,,
A me Malei ka wahine nana uhu,
Aaloha na ale hulilua o Pailolo,
Kahi au i hele ai,
Aloha ka pohu makani ole o Kaholo,
Holo aku la oe he mea wawae,
Nee iho la makou he oopa,
E ko ka Hale Paipalapala e,
E kanikau kakou no E.H. Lokeke,
Ko kakou makua aloha,
I hele aku nei i ke ala hiki ole ke auaʻku, 
Ua hele aku oia e noho pu me ko kakou Haku,
Ike aku la oia ia Ierusalema hou,
A me kona mau pa nani he gula,
He u, a he aloha ia oe e Lokeke,
Ka mea i hele aku la i ke ala maaweiki a ke aloha,
Ke ala paa ole i ka omau ia,
Hele aku la oe i ke kino wailua,
Aloha ka Waihoa e alo nei i ka makani,
A me Leahi i ka ehu a ke kai,
Aloha ka ua pau pili o Lele,
A me ka la wela o Lahainaluna,
O kou wahi au e noho ai,
Aloha Koolau i ka pali hauliuli,
A me ka paia ala i ka hala,
He dia aloha oe, a me ka Ipeta oluolu.
Ke ai la oe i ka ai o Piiakamauna,
A ke inu la oe i ka wai o Kulanihakoi,
Hele aku la oe i ka huakai hoi ole mai,
Hookahi mea hoi mai o ko aloha,
I aloha ae au i kahi manu alapahi o Kaiona, 
Nana i lawe mai i kou aloha,
Hikilele au i ka pupu leo nui o ka nahele,
Ua kuhi au o oe ia aole ka! 
Ua kiia mai la oe e na anela,
E hele e n oho pu me Iesu Kristo,
He nui ke aloha o kau wahine,
A me kau mau keiki,
A me na keiki au ma ka Hale Paipalapala.
Pau kou kuhikuhi ana mai ia makou i na mea hana,
Ke noho pu la oe me ko ka lani,
He u, a he aloha ia oe la-e
John L. Kapahi.
Kawaiahao, Dekemaba 13, 1853
