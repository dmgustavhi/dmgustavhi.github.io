Kanikau Aloha No Kama-
      kahukilani
 I ka Lunahooponopono o ka nu-
pepa Hawaii Holomua:-- Welina 
kaua. 
 E oluolu mai kou ahonui e hoo-
komo iho ma kahi kaawale o kau 
pepa i keia wahi anoai kaumaha
nona ke poo e kau ae la maluna, 
oiai, ua haalele mai kuu lei, kuu
milimili i ka poli pumehana o ma-
ua o no makua a me ka ohana, a 
lawe nihi ia aku la e na lima me-
nemene ole o ka make mau e hoi 
aku ma kahi mau o na mea a pau,
a penei kahi moolelo o kona hanau 
ana a me kona kaa ana iloko o na 
popilikia o koia ola ana:
  He kaikamahine mohaha mai-
kai a kulana hiehie ka mea nona 
ka inoa e kau ae la maluna, he alo-
ha ia maua na makua a me ka
ohana, he hoolohe i na kamailio
ana a ka makua, he kulana oluolu,
he aloha, he heahea, a he hookipa i 
ka malihini, he makamaka ola a 
he halekipa no na hoaloha, a he 
holomua ma na mea i ao ia aku 
iaia mai kona mau la opio loa a 
hiki i kona hoi ana aku la ma kela 
ao. 
 Ua hanama o Miss Helene Ka-
makahukilani ka mea nona keia
walohia, e ka puhaka o Mr. G. He-
lekahi me Mrs. Puniwai. ma Muo-
lea, Hana, Maui, i ka la 22 o Ape-
rila, M.H. 1878. a i ka la Dominida,
Ianuari 22, M.H. 1893, ua haalele
mai ia maua na makua a hoi aku
la i ka opu ana ole o ka honua, a o 
ka nui o na makahiki o kona honi 
ana i na ea oluolu o keia ola ana, 
he 14 makahiki me 9 malama. He
5 malama me 22 la ka loihi o ka 
nawaliwali ma ke kino a hele wale 
aku la no ma kela ae. He fiva ko-
na mai nana i hoomailo loihi ma
Waianea, Oahu, ua haawaiia na la-
paau ana e ke kauka haole ma ia 
wahi a ua loaa iki ka oluolu, me
keia kulana ua huli hoi mai la no
ke one oiwi, ka home aloha a kuu
lei i lualai ai i ka ua a me ka la a 
haalele wale mai la no ia maua na
makua a me ka ohana, a no ka nui 
o ko maua aloha paumako a me ka
naau i hoopihaia me ka mokumo-
kuahua nona, nolaila, ua haku iho
la i wahi kanikau aloha, a oia iho 
keia:

Kanikau aloha no Helene Kama-
   kahukilani 
Kuu kaikamahine mai ka malu
   hale o Haleahoa
Aloha la home a kuu lei e lualai ai
Kuu kaikamahine mai ka malu a 
   ka Manako
Ia wahi a kuu kaikamahine e lua-
   kaha ai 
Kuu kaikamahine mai ka la ikiiki
   o Lowelua
Elua hana a ka manao e noho nei
O ke u me ka minamina ia oe--a
Aloha ko leo i ka hea mai e Papa--e
E hapai ae oe ia'u iluna
Kuu kaikamahine hoomanawanui
   iloko o na ehaeha
Aohe wa i hoomahaia a hele wale 
   no oe la
Ko leo ka mea aloha i ka pane ana
   mai
E aho kuu make mamua o ke ola
   ana
Kuu kaikamahine o ka wai hone
   mai o Kauhiauwai
Oia wai hone mai o ke kuluaumoe
Moe au a hoolana i ko aloha
A o ko aloha ka'u e lei nei i ka po 
   a me ke ao 
E lei kau au e lei hooilo i ke aloha
Kuu kaikamahine mai ka la kana-
   ka o Puuiki
Mai ka malu o Petero Saneta 
Aloha ka hale o ke Akua au e he-
   le ai
Kahi koi e loaa ai ka ai lani o ka 
   uhane
Kuu kaikamahine mai ka ua Apua-
   kea o Hana
Oia ua kaulana o ka aina
Mai ka wai hoi o Kuailakila
A he kila oe he hooilina pau ole
   no kuu aloha 
Kuu kaikamahine mai ka wai o
   Namalokama
Oia hoopuakea mai i ke oho o ka 
   Amau
Kuu kaikamahine mai lka ua onini
   pua i'a i ka moana
Oia ua haaheo i ka ili o ke kai
Kai--okia kanawai e kuu lei, alo-
   ha--a
Ua hala oe i ke ala hoi ole mai
I ke alanui kokoolua ole ke hele la
Auwe kuu aloha pau ole ia oe--a
Aloha--aloha kuu kaikamahine--e
             Mr. G. Helekahi.
Kanikau aloha no Miss. Helene Ka-
   makahukilani
Kuu kaikamahine mai ka makani 
   anu a he kiu
Mai ka po loloa o ka hooilo ke moe 
Moe ae au a hoolana i ko aloha 
O ko aloha ka'u e u nei me ka mi-
   namina
Me ha ehaeha o loku nei i ka iwi-
   hilo
Ke imi nei au ma na wahi a kaua
   i pili aim aole oe
Oiai, ua hala oe i ke ala hoi ole
   mai
I ke ala hoi a ke aloha ole i nono ai 
Kuu kaikamahine mai ka wai hui-
   hui o Kanewai 
Aloha ia wai a kuu lei e auau ai
Kuu kaikamahine mai ke kai leo 
   nui o Pa-a
Mai ka makani halihali wai o ke
   Koholalele
I uka no ka ua e ua ai 
O ka mapuna o ka wai ke kahe
   ana i kai
Kuu kaikamahine mai ka malu ha-
   le o Halepohaku
Mai ka olu kai o ka lau Kamani
Aloha ia wahi a makou e noho ai 
Kuu kaikamahine mai ka piha ka-
   naka o Haoa
Aloha ia wahi a kuu kei e walea ai
Kuu kaikamahine mai ka pono o 
   ka Haku
Mai ka home laahia o ke Akua 
   ola
Malaila e ai ai i ka ai o ke ola mau
Aloha ia hale a kuu lei e holoho-
   ho ai 
Mai ka wa liilii a nui wale no 
Aloha ka leo o ka Bana Puhi Ohe
I ke kani ku'ilua mai a ka leo o 
   ka Pahu 
Ua a pahu pu ia ke ola o kuu lei 
Ua mae, ua nalowale, ua helelei 
Auwe kuu minamina pau ole ia 
   oe--a
Aloha--aloha kuu kaikamahine--e
   Mrs. E. Puniwai Helekahi. 
 
Kanikau aloha no Miss Helene Ka-
   makahukilani
Kuu kaikaina mai ka pupuu hoo-
   kahi
Mai ka poli pumehana mai o no 
   makua
Kuu pokii hoomanawanui i na
   ehaeha
Ahoe hora, ahoe minute i malie ia
A hiki wale i kou haalele ana mai
   ia makou
Kuu kaikaina mai ka malu o Ha-
   lealoha
Aloha ia hale a kuu pokii i noho ai
Kuu kaikaina mai ka aina Ua Lani
   Haahaa
Oia ua haaheo o ka aina
Kuu kaikaina mai ka la kanaka o 
   Mokae
Aloha ia wahi a kuu pokii e hele ai 
Kuu kaikaina mai ka aina o ka i'a
   iki
He iki ko aloha hoonaue i kuu nui kino 
E ukuhi ana i kuu manawa ua
   piha
He piha aloha keia ia oe e Helene 
   Kamakahukilani 
Kuu pokii mai ka pono o ke Aku
Mai ka malu o ke Saneta Petero 
Aloha ia hale o ka Moi o ka Lani 
Kahi e loaa ai ka maha i ke kino 
   me ka uhane 
Ua loaa no ia oe ka maha manawa-
   kolu
Oiai, ua ai oe I ke kino o ka Haku
Mamua o kou make ana ma keia ao 
Auwe kuu pokii hele loa--e
Kuu minamina pau ole ia oe--a
          Mrs. Ameila Aukai 

Kanikau aloha no Miss Helene Ka-
   makahukilani
Kuu kaikuahine mai ka ua Apua-
   kea
Oia ua kupuni kapa o ka aina 
Kuu kaikuahine mai ka malu 
   hale o Halealoha
Aloha ia home a kuu kaikuahine i 
   haalele iho la
Kuu kaikuahine mai ka i'a ula i 
   ke pa.
Mai ka i'a koekoe o ka ili i ka wai 
He waiwai nui ka'u e malama nei 
O ke kuko o ka li'a i ko aloha
Kuu kaikuahine mai ka wai o Ala-
   ala ula
Aloha ia wai a kuu pokii e auau ai 
Kuu kaikuahine mai na pali o Hoo-
   lonokiu
Aloha ia wahi a kuu kaikuahine e 
   hele ai
Kuu kaikuahine mai na puu elua
   e ku nei
O Puuohoku a me Makaliihanau 
Aloha ia mau puu a kuu pokii e 
   hele ai 
Kuu kaikuahine mai ka ai hoolau-
   kanaka o ka aina 
Oia ai hoolawa i ka lehulehu
Kuu kaikuahine mai ke kawa lele
   o Waioaoaka 
Aloha ia kawa a kuu kaikuahine e 
   lele ai 
Kuu Kaikuahine mai ka hee pue-
   wai o Waipeapoai
Oia wai haka a ke akamai 
Aloha ia wahi a kuu kaihuahine e 
   e nanea ai 
Kuu kaikuahine mai ka lipoa aala 
   o Alakuu
Ua kuu ko luhi ua hala oe--a
Kuu kaikuahine mai ka leo o ka 
   papa himeni 
Mai ka leo hone mai o ka ohe me 
   ka pahu
I ka wawalo ma na paia laahia o 
   Petro Saneta 
Ka hale ihiihi o ka Moi kiekie loa 
Ua hala wai aku la oe
Me na puali anela o ke Akua
Me Gaberiela a me Mikaela ma 
Oiai. ua loaa ia oe ka berena o ke
   ola mau
Pomaikai ka poe make iloko o ka 
   Haku
Kuu kaikuahine hele loa--e
Kuu aloha pau ole ia oe--a
Aloha--aloha kuu kaikuahine
   hoi--e
        Mr. R. Kalanihiapo

O keia ae la ko makou aloha
piha no ka mea nona keia walohia, 
a ke haawi nei i ke aloha pumeha-
na i ka Lunahooponopono o ka 
Hiwahiwa a ka Lahui, a o ka lulu
lima pu ana me na keiki ulele hua
kepau o ka nupepa Hawaii Holo-
mua. 
        Owau me ka oiaoi,
                G, Helekahi. 
