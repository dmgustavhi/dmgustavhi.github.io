Hawaii Holomua
1893 March 17
Kanikau Aloha no Kamakahukilani

	I ka Luna Ho’oponopono o ka nūpepa Hawaii Holomua: —Welina kāua. 
	E ʻoluʻolu mai kou ahonui e hoʻokmomo iho ma kahi kaʻawale o kāu pepa i kēia wahi ʻanoʻai kaumaha nona ke poʻo e kau aʻela ma luna, ʻoiai, ua haʻalele mai kuʻu lei, kuʻu milimili i ka poli pumehana o māua o nā mākua a me ka ʻohana, a lawe nihi ʻia akula e nā lima menemene ʻole o ka make mau e hoʻi aku ma kahi mau o nā mea a pau, a penei kahi moʻolelo o kona hānau ʻana a me kona kaʻa ʻana iloko o nā pōpilikia o kō ia ola ʻana: 
	He kaikamahine mohaha maikaʻi a kūlana hiehie ka mea nona ka inoa e kau aʻela ma luna, he aloha ia māua nā mākua a me ka ʻohana, he hoʻolohe i nā kamaʻilio ʻana a ka mākua, he kūlana ʻoluʻolu, he aloha, he heahea, a he hoʻokipa i ka malihini, he makamaka ola a he halekipa no nā hoaloha, a he holomua ma nā mea i aʻo ʻia aku iā ia mai kona mau lā ʻōpio loa a hiki i kona hoʻi ʻana aku la ma kēla ao. 
	Ua hānau ʻia o Miss Helene Kamakahukilani ka mea nona kēia walohia, e ka pūhaka o Mr. G. Helekahi me Mrs. Puniwai, ma Mūʻolea, Hāna, Maui, i ka lā 22 o ʻAperila, M.H. 1878, a i ka lā Dominida, Ianuari 22, M.H. 1893, ua haʻalele mai iā māua nā mākua  a hoʻi akula i ka ʻōpū ana ʻole o ka honua, a o ka nui o nā makahiki o kona honi ʻana i nā ea ʻoluʻolu o kēia ola ʻana, he 14 makahiki me 9 malama. He 5 malama me 22 lā ka lōʻihi o ka manawa o kona kaʻa ʻana i loko o ka nāwaliwali ma ke kino a hele wale akula nō ma kēlā ao. He fiva kona maʻi nāna i hoʻomāʻalo lōʻihi ma Waiʻanae, Oʻahu. Ua hāʻawi ʻia nā lapaʻau ʻana e ke kauka haole ma ia wahi a ua loaʻa ʻiki ka ʻoluʻolu, me kēia kūlana ua huli hoʻi mai la no ke one ʻōiwi, ka home aloha a kuʻu lei i lualaʻi ai i ka ua a me ka lā a haʻalele wale maila nō iā māua nā mākua a me ka ʻohana, a no ka nui o ko māua aloha paumākō a me ka naʻau i hoʻopiha ʻia me ka mokumokuāhua nona, no laila, ua haku iho la i wahi kanikau aloha, a ʻo ia iho kēia: 

Kanikau aloha no Helene Kamakahukilani

Kuʻu kaikamahine mai ka malu hale o Halealoha 
Aloha la home a kuʻu lei e lualaʻi ai
Kuʻu kaikamahine mai ka malu a ka Manakō
Ia wahi a kuʻu kaikamahine e luakaha ai
Kuʻu kaikamahine mai ka lā ikiiki o Lowelua 
ʻElua hana a ka manaʻo e noho nei
ʻO ke ʻū me ka minamina iā ʻoe—--a
Aloha kō leo i ka hea mai e Papa–e 
E hāpai aʻe oe iʻau iluna
Kuʻu kaikamahine hoʻomanawanui i loko o nā ʻehaʻeha
ʻAʻohe wā i hoʻomaha ʻia a hele wale nō ʻoe la
Kō leo ka mea aloha i ka pane ʻana mai 
E aho kuʻu make ma mua o ke ola ʻana
Kuʻu kaikamahine o ka wai hone mai o Kauhiauwai 
ʻO ia wai hone mai o ke kulu aumoe
Moe au a hoʻolana i kō aloha
A ʻo kō aloha kaʻu e lei nei i ka pō a me ke ao
E lei kau au e lei hoʻoilo i ke aloha
Kuʻu kaikamahine mai ka lā kanaka o Puʻuiki
Mai ka malu o Petero Saneta
Aloha ka hale o ke Akua āu e hele ai
Kahi hoʻi e loaʻa ai ka ʻai lani o ka ʻuhane
Kuʻu kaikamahine mai ka ua Apuakea o Hāna
ʻO ia ua kaulana o ka ʻāiuna
Mai ka wai hoʻi o Kuailakila 
A he kila ʻoe he hoʻoilina pau ʻole no kuʻu aloha
Kuʻu kaikamahine mai ka wai o Nāmalokama
ʻO ia hoʻopuakea mai i ke oho o ka ʻAmaʻu
Kuʻu kaikamahine mai ka ua ʻonini pua iʻa i ka moana
ʻO ia ua haʻaheo i ka ili o ke kai
Kai—-okia kānāwai e kuʻu lei, aloha—a
Ua hala ʻoe i ke ala hoʻi ʻole mai
I ke alanui kōkoʻolua ʻole ke hele la
Auwē kuʻu aloha pau ʻole iā ʻoe—a
Aloha—aloha kuʻu kaikamahine—-e. 
	Mr. G. Helekahi. (Father)



Kanikau aloha no Miss. Helene Kamakahukilani
Kuʻu kaikamahine mai ka makani anu a he kiu
Mai ka pō loloa o ka hoʻoilo ke moe
Moe aʻe au a hoʻolana i kō aloha
ʻO ko aloha kaʻu e ʻū nei me ka minamina
Me ka ʻehaʻeha e loku nei i ka iwihilo
Ke ʻimi nei au ma nā wahi a kāua i pili ai, aole ʻoe
ʻOiai, ua hala ʻoe i ke ala hoʻi ʻole mai
I ke ala hoʻi a ke aloha ʻole i noho ai
Kuʻu kaikamahine mai ka wai huʻihuʻi o Kānewai
Aloha ia wai a kuʻu lei e ʻauʻau ai
Kuʻu kaikamahine mai ke kai leo nui o Pāʻā [?]
Mai ka makani haliahli wai o ke Koholālele
I uka no ka ua e ua ai
ʻO ka māpuna o ka wai ke kahe ʻana i kai 
Kuʻu kaikamahine mai ka malu hale o Halepōhaku
Mai ka ʻolu hoʻi o ka lau Kamani
Aloha ia wahi a mākou e noho ai
Kuʻu kaikamahine mai ka piha kanaka o Haoa
Aloha ia wahi a kuʻu lei e walea ai
Kuʻu kaikamahine mai ka pono o ka Haku
Mai ka home laʻahia o ke Akua ola
Ma laila e ʻai ai i ka ʻai o ke ola mau
Aloha ia hale a kuʻu lei e holoholo ai
Mia ka wā liʻiliʻi a nui wale nō
Aloha ka leo o ka Bana Puhi ʻOhe
I ke kani kuʻilua mai a ka leo o ka Pahu
Ua apahu pū ʻia ke ola o kuʻu lei
Ua mae, ua nalowale, ua heleleʻi
Auwē kuʻu minamina pau ʻole iā ʻoe—-a
Aloha—-aloha kuʻu kaikamahine—-e. 
	Mrs. E. Puniwai Helekahi

Hawaii Holomua
18 March 1893
Kanikau aloha no Kamkahukilani

Republished everything that appears on 17 March 1893
2 editions of the 17 march publication

Kanikau aloha no Miss Helene Kamakahukilani
Kuʻu kaikaina mai ka pupuʻu hoʻokahi
Mai ka poli pumehana mai o nā mākua
Kuʻu pōkiʻi hoʻomanawanui i nā ʻehaʻeha
ʻAʻohe hora, ʻaʻohe minute i mālia ia 
A hiki wale i kou haʻalele ʻana mai iā mākou
Kuʻu kaikaina mai ka malu o Halealoha
Aloha ia hale o kuʻu pōkiʻi i noho ai
Kuʻu kaikaina ma ka ʻāina Ua Lani Haʻahaʻa
ʻO ia ua haʻaheo o ka ʻāina
Kuʻu kaikaina mai ka lā kanaka o Mokae
Aloha ia wahi a kuʻu pōkiʻi e hele ai
Kuʻu kaikaina mai ka ʻāina o ka iʻa iki
He iki kō aloha hoʻonaue i kuʻu nui kino
E ukuhi ana i kuʻu manawa ua piha
He piha aloha kēia iā ʻoe e Helene Kamakahukilani
Kuʻu pōkiʻi mai ka pono o ke Akua
Mai ka malu o ke Saneta Petero
Aloha ia hale o ka Mōʻī o ka Lani
Kahi e loaʻa ai ka maha i ke kino me ka ʻuhane
Ua loaʻa nō ia ʻoe ka maha manawakolu
ʻOiai, ua ʻai ʻoe i ke kino o ka Haku
Ma mua o kou make ʻana ma kēia ao
Auwē kuʻu pōkiʻi hele loa—e
Kuʻu minamina pau ʻole ia ʻoe—-a. 
	Mrs. Amelia Aukai.

Kanikau aloha no Miss Helene Kamakahukilani
Kuʻu kaikamahine mai ka ua Apuakea 
ʻO ia ua kūpuni kapa o ka ʻāina
Kuʻu kaikuahine mai ka malu hale o Halealoha
Aloha ia home o kuʻu kaikuahine i haʻalele iho la
Kuʻu kaikuahine mai ka Pā ʻula i ke pā.
Mai ka iʻa koʻekoʻe o ka ʻili i ka wai
He waiwai nui kaʻu e mālama nei
O ke kuko o ka liʻa i kō aloha
Kuʻu kaikuahine mai ka wai o Alaalaula
Aloha ia wai a kuʻu pōkiʻi e ʻauʻau ai
Kuʻukaikuahine mai nā pali o Hoʻolonokiu 
Aloha ia wahi a kuʻu kaikuahine e hele ai
Kuʻu kaikuahine mai nā puʻu ʻelua e kū nei
ʻO Puʻuohoku a me Makaliʻihānau
Aloha ia mau puʻu a kuʻu pōkiʻi e hele ai
Kuʻu kaikuahine mai ka ʻai hoʻolaukanaka o ka ʻāina
Oia ʻai Hoʻolawa i ka lehulehu
Kuʻu kaikuahine mai ke kawa lele o Waioaoaka 
Aloha ia kawa o kuʻu kaikuahine e hele ai
Kuʻu kaikuahine mai ka heʻe puʻewai o Waipoapōʻai
ʻO ia wai kaha a ke akamai
Aloha ia wahi a kuʻu kaikuahine e nanea ai
Kuʻu kaikuahine mai ka lipoa ʻaʻala o Alakuʻu
Ua kuʻu kō luhi ua hala ʻoe—-a
Kuʻu kaikamahine mai ka leo o ka papa hīmeni
Mai ka leo hone mai o ka ʻohe me ka pahu
I ka wawalo ma na paia laahia o Petero Saneta
Ka hale ihiihi o ka Mōʻī kiʻekiʻe loa
Ua hālāwai akula ʻoe 
Me nā pūʻali ʻānela o ke Akua
Me Gaberiela a me Mikaela ma
ʻOiai ua loaʻa iā ʻoe ka berena o ke ola mau
Pōmaikaʻi ka poʻe make i loko o ka Haku
Kuʻu kaikuahine hele loa—-e
Kuʻu aloha pau ʻole iā ʻoe—a
Aloha—-aloha kuʻu kaikuahine hoʻi—-e. 
	Mr. R. Kalanihiapo. 

ʻO keia aʻela kō mākou aloha piha no ka mea nona kēia walohia, a ke hāʻawi nei i ke aloha pumehana i ka Lunahoʻoponopono o ka HIwahiwa a ka Lāhui, a ʻo ka lulu lima pū ʻana me nā keiki ulele hua kepau o ka nūpepa Hawiaʻi HOlomua. 
	ʻO wau me ka ʻoiʻaiʻo
	G. Helekahi. 
