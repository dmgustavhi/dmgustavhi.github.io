 HE KANIKAU ALOHA IA W. RICHARDS.

Aloha nui oe, e W. Richards,

Ka mea i hele aku la;

I ke ala uliuli i anapu mai ka lani.

Uhi nalowale i ke awa.

Po i ka iwahi nalowale ka moku,

Moku ka pikio holu ka manawa.

Welo kihei a Keaeloa,

He u! he aloha ia oe ---la---e!

Haki kaikoo ka manawa,

Loku nakolo ka pili oaa i ka haupo.

Lele ka hauli mokumoku ka manao,

Helelei hiolo ka pua o ka waimaka;

E uwe aku ana ia oe,

Ma ka hikiku ka hiki moe,

Loa ke alelo o ka manu o Waahila,

Haki ka lala pali o Kaihalulu,

Lululu aku la oe iluna o Waialoha;

Aloha Kepohoni ma Dariena,

Ka moana Pakifika me Atelanika,

Ka mauna Anete me Kalifonia,

E alo ana i na ino olaila,

Me ka luhi, inea, kaumaha,

Aka, ua hoomanwanui ia no,

E imi ana i ka ua lanipili,

Pililoa olua i Malelewaa,

A loaa iho la ia olua ka ua awa,

Pomaikai iho la keia kula panoa,

Aka hele e aku la ka ua noe,

Ka ua nenee i ke pili o Lele,

Lele ke aho pau ka pili ana,

Koe iho no hoi oe,

E hooponopono i ka luhi o olua,

Aka, kii ia mai la oe e Kapenahuila-ka-lani,

Lawe koa waa i koa kanaka,

Ahu iho la makou i Kapua,

O kuu iho la ka palu ai ole,

He u! he aloha ia oe---la---e!

Loaa aku la ia olua ka hoopiha like o na aoao o ke kuea;

A me ka makolukolu o na aoao o ke kupa,

Kipa ka mani inu i ka wai o Waipahia;

Ke puhi nei makou i kou aloha aole e pau;

Kau no ke ano, ke alina a ke aloha,

Waiho kilohana kau mea hana maikai,

Konohiki lua ia ia Honolulu,

Me he papa konane la i ke kula o ka Hua,

Hua ka maka i ke kula a ka waimaka,

O ke kulu wale no ia a hiki i Leihala,

Hala aku la oe i ke one lauana a Kane,

E inu ana i ka wai o Kulanihakoi,

Hakoi makou e ukali aku ia oe,

O oe no ka hiki mua o makou na ukali,

A huina like kakou i o ia nei,

A noho pu ma ka nahele o Opuola,

Ola aku la oe? ka wahele o Hiilawe,

E lawe ana i Manua;

Manua kepa ke aloha e hana ia oe,

E ke kini hanauna aloha oe,

E kau wahine me na keiki,

Iniki wela i ka ili o ka ipo ahi,

Ahi loko huwila i ke aloha,

Aloha ana oe---la---e!

Welo lehua ka la i kou hiki ana mai,

Hiki mai ana oe wehe ke alaula,

O ke kukuna o ka la i Pihae,

Puoho lele opeapea ka hanuna ino,

Lohe iho la ia oe he puuhonia no ke aloha,

Ola ka manu muki i ka pua o ka lehua.

Kini lehu mano a miliona,

Na kanaka i luli mai ma kou aoao,

He u! he aloha ana i oe---la---e!

Aloha oe, e ka uhane aneane i ke kula o ka Maomao,

Waiea aku la oe i ka wai a Kaunu,

Aloha ke pili holu i ka makani,

Holu nape i ka pali o Kalalau,

Lalau aku makou ia oe, aole e loaa,

Ua lilo i ka polikaua a Kane,

Paa ka puka kaipukau ono a ka moe;

Moe lolii i ke kai o Kristo Iesu.                                                          S. W. K. NAHALE. 