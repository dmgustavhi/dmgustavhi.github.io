 HE KANIKAU ALOHA NO PARISA WAHINE.

 

E Parisa wahine e, ka elele mai ka aina Puniole Hikina mai ;

Ka ema e hele aku la e ku imua o Iehova ;

Ke kani hauoli nei makou nou ;

Ke ike ia oe i ka mea hiluhilu o ko ka lani poe ;

Ka mea a kakou i lohe ai ;

Oia mau mea kau e ike la ;

Pau kou ike ana i ka luhi a me   ka mai o keia ao ;

Ke ike la oe i ke ao malama mau ;

E hookani ana hoi oe me ka olioli ;

I kou ike ana i na Puali o ka lani.

E Parisa, e , he u a he aloha ia oe,

Ua kani hauoli akou a pau nau,

I kou ike ana ia Ierusalema hou ;

A ua kani kauoli na manu liilii ia oe,

Na mea no hoi a pau o ka waonahele ;

I kou hele ana i ke ala kioula a Kane, laua o Kanaloa.

E Parisa kane e, e u ae oe i kou iwi aoao ;

Kouhoa pili o kau wahine,

I piliia e olua ka ua me ka la ;

Kou hoa ae ale o na kai ewalu,

Ke imi nei ia i kana wahine, aole i loaa ;

Ke halo nei kau kane ma ka moana Pakifika ;

Aole oe i hoike mai.

Aia ka oe i luna i ka poli o Aberahama ;

E Parisa wahine, e, ka mea i hele aku la ;

E nana i na Kiionohi o ka lani ;

Mai ka aina Puniole Hikina mai ;

E hai ana i ke ala o ke ola mau loa ;

Oia o Iehuva o na kaua.

Aloha ka ale kualoloa o Alenuihaha,

Aloha ka lehua o Mokaulele,

Aloha ka papa kahulihuli o Wailuku ;

Aloha ke kumu ohu o na Malokana,

Aloha ka wai halau o Wailua ;

Aloha oe e Parisa wahine ;

Ka mea e uolu la i ka papa holo o Kahualoa,

E PArisa wahine e, ka pua rose nani mai ka aina Puniole Hikina mai,

Ke oli la oe ma na Serapima o ka lani ;

Hoano ko Ziona puu ;

Malaila makaukau ;

Ka noho Moi, no Iehova ;

Aloha ka makani pahili palua o ka moana ;

Kahi a laua i alo mai ai,

E Parisa wahine e ;

Ka mea aloha i hala aku la,

E Kau e, e kanikau ae oukou no ka oukou kumu ;

Kumalalohia e Kau ;

Haa mai e Puna ;

I ka make ana o ka lakou kumu aloha,

Make ia ma ke kulanakauhale ma Hilo ;

Waiho ke kino i ka honua ;

Hoi ka uhane i ke ao malama mau, kahi o ka poe pono ;

Oia o Elia, ke kaula i pii ola aku i ka lani ;

A me Aberahama ma ;

He wahine ia i wae ia mai,

Noloko mai o na tausani ;

Noloko mai o ke kulanakauhale o Hoopono ;

Ua ike aku la ia i a kio o ka ua lani ;

Oia na kio wai o Paretesina ;

Na punawai momona ;

Na punawai a ka poe pono e inu ai ;

E Parisa wahine e ;

Ka Elele aloha,

Ka mea i hoi aku la i ka poli ala,

O ka Makua mau loa,

Oia o Iehova Sabaota o ka lani.                                 Na J.T. KAAAWA. 