He Kanikau no Wailiama Richards, Ke Kuhina Aopalapala i make
Kapalama, Oahu, Nov. 2 1847. 
Auwe! Ua nalo ae nei ka Hokuloa,
Ua manuahiia?ku la ia ke Akua. 
Ua paniia?ku la ia e na ao lewa o ka lani,
Aia paha iluna i ka poe pae opua kiikii,
Iluna i ke ao eleele la, o loko lilo aku.
Ahu iho la kupanaha i Mana,
Ma kohala i ahu iho ai ka hoka i kapakai
Lilo e aku la no kela he dala, haule iho nei kakou he haopiula. 
Haule iho nei kakou i ka hope moku,
Lilo e aku la no kela, ka manu i houia ka nuku, 
Hapapa wale iho la no ka manu huluole,
He uhane aneane aloha e maalo nei,
I waiho lua i ka lai o Lele
Lele makawalu a?u hono i ke kai,
E apo aku ana e alu i ka maa,
Eia no au me kuu kane Kauaula,
Ke nu mai la la i Kanahae, aloha.
Pilikua waha ka opeope,
Ke auhee a ka lanakila, ua make,
Ua lele hoolahalaha aku la, me na eheulani,
Aia paha i luna i ke Opuhiwa a Kane.
E lono auanei oe i ka makou uwe ana, 
A me ko makou kanikau ana?ku ai oe,
Aloha oe, e Wiliama Rikeke, ka makou Kumu,
Ke lehua aki popohe i ke one laulii,
A me ka ohelo nenee i ka papa o Puna.
E aoao ana paha e moe i ka lani,
Moe e no i ke one lauana a kane,
Kainoa ua hala aku nei oe, e Kaulelewaihui,
Ka nalo ana?ku nei hoi liuliu,
Eia no ka oe i ka la welawela o Makahuna.
I luna aku hoi au i kou aloha,
Aole e nalo, ua ikea ae nei,
Aloha wale ka wailohi o ke kanaka,
I kakaia e ka makani kaiaulu o Waianae,
I alo aku i na Lae ino o Kape Horn,
Iluna aku la i ka Puali o Dariena,
I lele opu i ka wailele o Niagara,
E auau ana i na loko wai hui o Amerika,
Hele aku la no oe ko makou pohina nui,.
Ike e aku la no oe i ka Hapauea o ka lani,
Ke nonoho nei no makou i Muliwaa,
I a hope wai a ka uanoe o ka maua,
He aloha ia oe, me ka mahalo.
No ka mea, pau kou ike ana i na kini lehulehu 
A me na hanauna aloha ou.
He aloha i ko kino me ko noho mai,
Aloha wale ka aina hanau ou,
A me ou mau makamaka a pau ma ke kino, 
 Aloha no hoi oe, e kahi kumu a makou,
Aloha wale ka ale poi halulu i ka moana,
A me na uwila kani uuina i ke kahakai.
Aloha oe, e ka hoapili o Haalilio,
No ka mea, ua loaa like ia olua ka haawina o ka make,
Hala e aku la kela mamua, o oe no ka i ukali hope aku,
Haalele hoi olua i ka milimili a kakou,
I ke kini kahiko lua Omealani nui.
Aloha wale na mea kani au i lohe ai,
Aloha hoi kau wahine kane ole e uwe nei 
A me au keiki hoi e uwo ana
A me ou hoaloha hoi e kanikau ana,
Aloha no hoi oe, ke kumu nana i hoouna akua kii,
Ka mea hoi nana i kuhikuhi mai i ke Ao ola (?) cannot read
Ka mea hoi nana i ao mai i ka naauao i makou aina,
Ke Aloha aku nei ou hoaloha,
Ke uwe pu aku nei hoi ka lakou mau ? hine,
A me na keiki a lakou nei, nou a me wahine ?
A ke uwe aku nei hoi na hoahanau aku ia oe,
A na makaainana no a pau o ke Aupuni aloha,
Aloha oe, aloha no hoi makou,
John. L. Nailiili 



