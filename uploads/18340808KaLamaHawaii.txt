 HE KANIKAU NO KAAHUMANU.

            Mihalanaau i kuakahiki ka newa'na,
            Ke kaha'na ka leina aku nei liuliu,
            Liua paia aku nei i kuanalia,
            I analipo i analio.
            Lilo aku la i ka paiakuakane,
            I ke ala muku maawe ula Kanaloa,
            Keehi kulani aku la ka hele ana,
            E Malolokihakahakuleiohua.
            Ke 'lii i kuluhiolani aui newa aku nei,
            I lele aku na i ke kohi ana o ka pawa,
            I ke anohia kohikohi an'o ka po,
            Ka lilo ane', ia,
            Oia hoi, he uwe, he aloha ia oe, aiala, o—i—e.
            A aloha liua lio paiauma ka manawa,
            Pakoni hui ke aloha loku i ke ake,
            Wehe wahi ka pilipaa o ka houpo,
            Naha ka paa, ka pea kua o ke kanaka,
            Helelei, hiolo ka pua o ka waimaka,
            Lele leio, lio loko i ka mihi,
            Mihi o ke alohi o kuu haku maoli,
            A kaawale okoa ia'loha ana,
            Aloha aku o ke aloha hoahanau,
            Aole he hoahanau ponoi no'u,
            He hanauna ku okoa iloi ka Haku,
            I hanauia o ka Uhane Hemolele,
            E ka Makua hookahi o makou,
            I pilikana ilaila e wena aku ai,
            Ilina inoa kaikuwahine no'u,
            Auwe no hoi kuu kaikuwahine,
            Kuu hoa hooikaika ka luhi leo e, ia, iala, o—i—e.
            Oia no o oe ke aloha, ka u aloko a,
            A, aloha oe ka hakukau o ka manao,
            Ke kookoo 'ka leo e ili aku ai,
            E imi pu ai o ka waiwai ka pono e, ia, iala, o—i—e.
            O ka wahine alo ua wahila o Kona,
            Nihi makani alo ua, kukalahale.
            Noho anea kula wela la o Pahua,
            Wahine holo ua hoao nuanu e, ia,
            Holo a nele i ka pono, ua paoa,
            Ua hihi aku hihi mai, ke aloha ole,
            Aole pono, he enemi noho pu e, ia.
            Aha, aia'ku la i he lani,
            Ka Uhane a ke kino wailua,
            Kinoakalau pahaohao,
            Oiwi haona hiona e,
            Hailiaka, kino ano lani,
            Hoa anel'o ka lani ma,
            Ke luana wale la i ka lani,
            Ua luakaha ka noho ana,
            Ke halelu ia la ilaila,
            Iloko o ka paredaiso nani,
            I ke ao mau loa o ka Haku e, ia.
            O ko kahou mau Haku no ia
            O ka Haku mau no ia, oia no.
            O ka manao ia loko e ake nei,
            E ake aku nei e, e
            MEI 22, 1834. LAHAINALUNA.
            DAVIDA MALO. 
