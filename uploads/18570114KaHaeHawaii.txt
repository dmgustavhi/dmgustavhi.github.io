1. HE MELE KANIKAU NA KE KANAKA HAWAII I KA MAKAHIKI 1856
2. Ka makihiki 1856, ua hala e aku ia i ka hora o ke aumoe i hala iho nei;
3. Hele no, hele loa ma ke alanui hoi ole mai.
4. E ko Hawaii nei, e kanikau kakou; kanikau nui hoi i ka makahiki 1856 i hala aku la.
5. E hoomanao i na  pomaikai he nui i loaa mai ia kakou ma kona mau la. 
6. Na mai lele, aole hiki mai—ka wi aolne no.
7. I ka wa maluna o na ale kupikipikio o ke kai na aupuni kaua o Europa,
8. Aia no ko Hawaii nei maluna o na wai lana malie ia mau la.
9. Maloko hoi o na eheu mana o ko kakou mea nana i hana. 
10. E hoomanao kakou ka la 19 o Iune, makahiki 1856, ka la i lawe ai ko kakou Moi i wahine nana. Hookoia ke kanawai o ko Akua, --ka mea hoi ia e paumaele ole ai kahi moe. 
11. Ka nupepa Hae Hawaii, ko kakou makamaka aloha. 
12. Hanau mai no ia ma ka makahiki 1856 i hala aku la. 
13. Ka oihana lawe leta ka mea hoi ia e holo ai na hana e pono ai
14. Ua holo no ia hana ma kona mau la.
15. Ka pepa misionari Hawaii ka mea hoi ia e ike ai kakou ka hana a na elele o ke Akua ma na aina pouli. Hanau mai no ia ma ka makahiki 1856 i hala aku la. 
16. Ka Oihana Hoonaauao, ua holo no ia hana ma kona mau la.
17. Ka Oihana Mahiai, ua holo no ia hana ma ka makahiki 1856 i hala aku la. 
18. Ko kakou Moi, mai kona wahi kiekie mai, lalau pu mai no ia e kokua i hana; kaahele hoi i kona pae aina e paipai i na hana maikai a me ka oihana mahiai pu no.
19. Ka oihana hoi e pomaikai ai kakou.
20. Ko kakou mau pono nui i loaa mai ma ke kumukanawai, aole no i hoololiia i kona mau la. 
21. Aole no e pau i ka helu ia na pomaikai i loaa mai i ko Hawaii nei ma kona mau la. 
22. E nonoi aku kakou i ke Akua i like ai, a oi ae hoi na pomaikai e loaa mai ia kakou mai kona panihakahaka mai ka makahiki 1857.
23. Kanaka Hawaii.
24. Waikapu, Maui, 1 Ianuari, 1857. 
