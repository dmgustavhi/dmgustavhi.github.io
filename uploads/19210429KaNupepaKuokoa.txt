He Manao Aloha no ka Piha 
Makahiki no Kuu Papa
Heleloa, Jas. J. Fern. 

Mr. Solomon Hanohano, Lunahoopo-
nopono o ke Kilohana Pookela no ka 
Lahui Hawaii,ka hokuhele o ka Paki-
pika:---Oluolu mai oe noʻu ke kauwahi
kaawale o ka hiwahiwa a ka lahui, 
no kela poomanao e kau ae la maluna. 
  Ma ka la 18 o Maraki i piha ai ka
makahiki i kuu papa heleloa, a ua ha-
awi inu ti au me kuu mama i kahi
mea i loaa ia maua. 
   Ua hoopaneeia a ka la 20 o Maraki, 
Ua hoea mai no ka ohana me na hoaloha. 
He manao aloha pokole keia no kuu papa,
kuu papa i ka ihu o ka lio ame ka wai
hoomalule kino. 
  O Maui a Kama, ke onehanau o kuu 
papa heleloa, ua pau kona lei ana i ka
lei roselani ke kapu ou e Maui, ame 
kona kilohi ana i kou mau luhiehu. 
  E Kula e, kahi a kuu papa i holo
holo ai i kona mau la opio, aole oia e 
maalo hou aku ana ilaila, oiai ua hala, 
ua nalo, ua wehe i ka pili no ka wa
mau loa.
  E Waihee e, ka makani Kilioopu ua 
pau ko pa ana ma na papalina o kuu 
papa dear.
  E Hana e, o ka Ualanihaahaa, ua pau
kou kilihune hou ana i e kino o kuu 
papa.
  E Maui o Kama no e ka oi, me ka lei
roselani lei onaona, ke kuahiwi o Ha-
leakala ku kilakila, ua nalo aku la ia 
kama au i hiipoi ai i kona mau la opio.
  Ia oe e Alenuihaha, Pailolo ame na
kai aloha ou e Hawaii, ua pau ka hoo-
pulu hou ana o ko oukou mau huna-
kai ma na papalina nohea o kuu papa.
  Ia oe e Kohala-nui, Kohala-iki, 
Kohala-waho, Kohala-loko, Kohala i ka 
makani Apaapaa, me ka bele kuʻiʻ hone 
o Iole, ua pau, ua hala, ua wehe i ka 
pili hooko ialoko.
  E ka Union Mill, kahi a kuu papa i 
walea ai, i ke oeoe e kani hone ana i ka 
pili o ke ao.
  Kehena ame Waiakamalii aloha,
walohia wale ia mau wahi a kuu papa 
heleloa i luakaha ai i kona mau la. 
  E ka waihuʻi o Waiau, i ka piko o 
Maunakea, e hooipo ia mai la e Lilinoe,
ilaila kuu papa kahi i auau ai i kou
mau hunahuna wai huʻikoni i ka ili. 
  Lau maia e, kahi a kuu dear daddy 
i walea ai i ke kui pualei mamane, me
na kulu ehau o ia uka noho i ka iuiu,
aole oia e hehi hou ana ma kou kualono.
  E Kapapala e, i ka wai huʻi lauma-
mane, ilaila kuu daddy i luana ai me 
na keiki lima kiani o ke kipukaili,
aole oia e luana hou ana ilaila. 
  Umikoa a me Humuela, ua pili aloha
wale ia no ia uka e kuu papa e imi 
ana i ka pono o ka noho ana. Kapepe
ame Laupahoehoe i ka makani o launui,
ilaila kuu dear papa i walea ai i 
ka olu o ka makani wehe launiu. 
  E Hilo Hanakahi i ka Uakanilehua,
I ka huikau o ke kaona, aole kuu papa
e luakaha hou ana i kou lehua, aia
paha me Hiku i ka nahele! 
  E Honokaa e, ilaila no kuu papa he-
leloa kahi i walea ai me na kini maka
maka o ia aina; e ka lae au i ke kai, 
kahi a kuu papa e kipehiia ai e na hu
nahuna kai, auhea iho nei la kuu papa?
  Kamomoku ka wai aniani kaulana o ka 
aina, ilaila kuu papa kahi hooheno ai. 
Kukuihaele i ka malu lau palepiwa, ame
ka wai alialia o ke kumano, ilaila pu 
no kuu papa i luana pu ai me ka nui
hoaloha, e kaana pu ana me ka hauoli 
i na la i aui aku la.
  E waipio e, ka makani wehe lau kukui,
ame ka iʻa miliopu mai i ka lima, aole 
kuu papa o launa haʻihaʻi olelo hou
ana me Hainakolo.
  E ka nalu hai pueone o Pahoa me Paula
aole kuu papa e hee hou ana i ka olua mau 
nalu. 
  E Waimanu e, ka pali pii ku o Holokuaiwa, 
me na alanui kikeekee, ilaila aku no kuu
papa i luana pu ai. i ka olu o ka wai 
huʻihuʻi o Naulikahi.
 E Kawaihae hoi e, a me Kawaihaeuka,
ilaila no kuu papa kahi i maalo mau ai 
me kona mau hoa hana alanui.
 Keamoku i ka hale malu i ka leo, ila-
ila no kuu papa kahi i noho hana ai, e imi
ana i pono no ka noho home ana. 
  E Waimea e, ame Puukapu i ka Ua Kipuupuu, 
ame ka Ua Kilikilihune, ua pau ko olua hoopulu 
hou ana i na papalina o kuu papa aloha.
  Ka Ua Elekoa ame ka Ua Paupili, aole ko olua 
kilihune ua e hoopa hou ana i kona nui kino;
oiai pa hemo ka pili, aia aku la paha me Malia
i ke kui lei ahihi i ka nahele.
  Haliʻaliʻa wale mai la no kou aloha 
e papa iaʻu, aia aku la paha oe me ka wahine helela
o Kaiona; alualu wailiula o Kekaha pua ohai.
  E Kawaihae i ke kai hawanwana me ka nalu haʻi o 
Puakailima, ilaila no kuu papa i luana pu iho ai.
  E Mauna Kea e ka lei lehua ma ke kia hope,
nau e hiipoi aku iaʻu ame kuu daddy maluna o na
ale hulilua o ka moana. E Honolulu e, e ka Ua 
Kukalahale, kaona i ka ulu wehiwehi kahi a kuu papa
dear i oe aku la i ka moe kauy a moe hooilo.
  Mr. Lunahooponopono ame kou mau keiki 
hoonohohua koʻu mahalo.
  Mrs. Annie K. Louis. 

  
